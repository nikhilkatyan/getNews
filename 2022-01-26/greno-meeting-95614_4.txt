 ग्रेटर नोएडा वेस्ट : प्राधिकरण का दावा- एक महीने में खत्म हो जाएगी यह बड़ी समस्या, अफसरों ने लिया जायजा


ग्रेटर नोएडा वेस्ट 27 दिन पहले Anika Gupta


https://image.tricitytoday.com/greno-meeting-95614_4.jpg







Tricity Today | अफसरों ने की बैठक



Greater Noida West News : ग्रेटर नोएडा वेस्ट स्थित सेक्टर-2 के सी और डी ब्लॉक में पानी के कम प्रेशर की समस्या एक माह में हल हो जाएगी। ग्रेटर नोएडा प्राधिकरण के एसीईओ अमनदीप डुली के निर्देश पर जल विभाग की टीम ने बुधवार को सेक्टर का मुआयना किया। टंकी से पानी की एक लाइन डालने का काम एक माह में पूरा हो जाएगा। उसके बाद कम प्रेशर की समस्या नहीं होगी। वहीं, अभी सेक्टर में कम लोग रहते हैं। घरों में लगी टोटियों की देखरेख नहीं करते, जिससे पानी बर्बाद भी हो रहा है। एसीईओ ने इसे रोकने के लिए सेक्टरवासियों से सहयोग की अपील की है।

शिकायत लेकर पहुंचे निवासी
हर बुधवार को ग्रेटर नोएडा प्राधिकरण के ग्रेनो वेस्ट स्थित साइट ऑफिस में जन सुनवाई होती है। इस बुधवार को एसीईओ अमनदीप डुली ने जनसुनवाई की। सेक्टर-2 के सी और डी ब्लॉक के निवासी पानी के कम प्रेशर की शिकायत लेकर पहुंचे। एसीईओ ने जल विभाग के वरिष्ठ प्रबंधक कपिलदेव सिंह को सेक्टर का मौके पर निरीक्षण करने के निर्देश दिए। कपिलदेव सिंह तत्काल अपनी टीम के साथ मौके पर पहुंचे। उन्होंने सी और डी ब्लॉक में पानी के कम प्रेशर की समस्या को देखा। 

तेजी से चल रहा टंकी की पाइपलाइन का काम
उन्होंने निवासियों को बताया कि इन दो ब्लॉकों के लिए टंकी से पानी की लाइन डालने का काम तेजी से चल रहा है। एक माह में पूरा हो जाएगा। उससे पानी के कम प्रेशर की समस्या दूर हो जाने की उम्मीद है। वहीं, जनसुनवाई में नेफोवा की टीम ने ग्रेनो वेस्ट में आधार बनाने का केंद्र खोलने, गौतमबुद्ध बालक इंटर कॉलेज के ऑडिटोरियम को दुरुस्त कराकर निवासियों के लिए बुकिंग पर इस्तेमाल की अनुमति देने, गौड़ सिटी के आसपास अवैध मार्केट को हटवाने आदि मांग की। 

यह अधिकारी मौजूद रहे
एसीईओ ने इन मांगों पर शीघ्र कदम उठाने का आश्वासन दिया। सोसाइटी से जुड़े मसलों पर श्रीराधा स्काई गार्डन के निवासी भी एसीईओ से मिले। एसीईओ ने उनकी मांगों पर नियमानुसार शीघ्र अमल कराने का आश्वासन दिया। जनसुनवाई के दौरान जीएम प्रोजेक्ट एके अरोड़ा, जीएम प्लानिंग मीना भार्गव, जीएम आरके देव, डीजीएम सलिल यादव, वरिष्ठ प्रबंधक ब्रह्म सिंह और एनके जैन, तहसीलदार जितेंद्र गौतम आदि अधिकारी मौजूद रहे।            Tags:Greater Noida West Greater Noida Authority








